---
layout: poesia
title: Cantico di Ezechia
---

Io dissi: nel meriggio della vita\
Scenderò nella tomba. Invan cercai\
Gli anni futuri dell'età rapita:\
\
E sospirando io non vedrò, esclamai,\
Nel tempio tra i viventi il mio Signore,\
Nè il caro popol mio vedrò più mai\
\
Ch'inni a lui scioglie e tragge in pace l'ore.\
Ah! de' mei dì la tela è ripiegata\
Siccome tenda d'errante pastore.\
\
La vita m'è dal tessitor troncata;\
Quando troncolla appena ordita ell'era:\
Comparve all'alba, a sera è sterminata.\
\
Sperai di vita un dì: ma qual di sera\
Sento nell'ossa mie rabbioso dente:\
Ah no che 'l mio mattin non giunge a sera.\
\
Mando lai come rondine stridente,\
Gemo come colomba; e al Ciel rivolta\
Fatta è la vista mia fioca e languente.\
\
Son oppresso, mio Dio, rispondi, ascolta:\
Rispondere, ascoltar? folle! Che dico?\
S'è la sua man contro di me rivolta.\
\
Nell'amarezza del mio cor l'antico\
Tempo membrai. Se in trascinar sospiro\
Così misera vita, e m'affatico,\
\
Chiudi, o Signor, col sonno il mio sospiro\
Per avvivarmi poscia. Ecco in amico\
Stato di pace torna il mio martiro.\
\
Ah già quest'anima\
Tu sollevasti\
Tu dal pericolo\
La liberasti,\
Dietro il tuo tergo ogni error mio gittasti.\
\
Che non il tumulo\
Ti adorerà,\
Che non il baratro\
Ti loderà;\
Nè vedrà chi morì la tua bontà.\
\
Quelli che vivono,\
Quelli che vivono\
Ti loderanno.\
I padri ai posteri\
I tuoi miracoli\
Racconteranno,\
Com'io farò tolto al mortale affanno.\
\
Signore, salvami,\
E canteremo\
Nel tempio i cantici,\
Finchè vivremo\
Per tutti i giorni in fino al giorno estremo.