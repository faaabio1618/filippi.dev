---
layout: poesia
title: Arnaud
---

L'eburneo plettro a lamentosi accenti\
Desta il pallido Arnò da un'infeconda\
Balza di Pindo, e par che a lui risponda\
L'impietosito tremolio de' venti.\
\
Nella soggetta valle a passi lenti\
Scorre piagnendo dolcemente l'onda,\
E attento l'usignuol tra fronda e fronda\
Tace ascoltando i febili lamenti.\
\
Egli d'Eufemia e di Ruggero il fato,\
Ei la dura virtù, gl'infausti amori,\
Il rimorso e l'error piagne affannato.\
\
Bagnano intanto i lagrimosi umori\
L'arida balza, e l'infecondo lato\
Di mesti s'abbellì soavi fiori.
