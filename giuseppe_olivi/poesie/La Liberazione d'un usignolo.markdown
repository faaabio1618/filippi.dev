---
layout: poesia
title: La Liberazione d'un usignolo

---

Amabile Usignuolo\
Che del destin ti lagni,\
E la perduta piagni\
Brama libertà.\
Taci deh taci, o caro,\
Cessi il tuo pianto omai,\
Che i tuoi dogliosi lai\
Mi destano pietà.\
\
Ecco al tuo mal commosso\
Sciolgo le tue catene,\
Ecco ti dono un bene\
Ch'io misero non ho.\
Fuggi sì fuggi, e pensa\
In piu felice stato\
A quello sventurato\
Che i giorni tuoi salvò.\
\
Vola dal bosco al prato,\
Vola dal prato al fonte,\
Volta dal fonte al monte,\
Vola dal monte al pian.\
Io resterò trattanto\
Fra solitare mura,\
Le voci di natura\
Mi parleranno invan.\
\
Tu quando i colli indora\
Il Sol co'raggi suoi\
Farai de'piacer tuoi\
Le selve risuonar:\
Io non potrò nemmeno\
Mesto sui gioghi Ascrei\
Dei tristi giorni miei\
L'istoria raccontar.\
\
Nelle serene notti\
Il rio, l'arbusto, il fiore\
Un fremito d'amore\
Ripeteran con te:\
Io terrò sempre chiuso\
A un dolce moto il petto,\
Ogni innocente affetto\
Sarà delito in me.\
\
Rendi a natura rendi\
Di grazie un lieto canto,\
Io con un mesto pianto\
Ragion ringrazierò.\
Ah tu sarai felice\
Senza un infausto dono;\
Io ragionevol sono,\
E misero sarò.