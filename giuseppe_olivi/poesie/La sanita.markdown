---
layout: poesia
title: La sanità
pretitle: ODE

---

Un raggio di speme,\
Che in core mi scende,\
La luce raccende\
Del canto nel cor.\
Divengono i carmi\
Bisogno al cor mio,\
La speme, il desio\
M'accresce vigor.\
\
Sull'ali dorate\
D' un'aura d'Aprile\
Qual viene gentile\
Ridente beltà?\
Conosco il sorriso....\
Deh viene al mio petto\
Celeste diletto\
Dei cor, Sanità.\
\
Ti sento: un'auretta\
M'infonde un languore,\
Che dolce nel core\
Mi viene a seder.\
Poi scorre le vene,\
Negli occhi si accoglie,\
E in pianto si scioglie\
Di caro piacer.\
\
Ti sento: qual gioja\
Le membra m'investe!\
Qual foco celeste\
Dilata il mio sen!\
Un lucido incanto\
I sensi ricrea,\
Ridente ogn'idea\
Nell'alma mi vien.\
\
O Diva, a'begli occhi,\
Ai labbri vermigli,\
La bella somigli\
Cui sacro il mio amor.\
Deh! come tu sei\
Sì dolce, sì fida,\
Mi guardi, m'arrida,\
La Dea del mio cor.\
\
Tumulti soavi,\
Che i cori agitate,\
Quai foste tornate\
Soavi così.\
Già il morbo crudele\
Che il petto mi cinse,\
Che in core vi estinse,\
Fuggito svanì.\
\
Così poichè Borea,\
Che i Zefiri oppresse,\
Che i campi depresse\
Disperso celsò\
Dei Zefiri il bacio\
Destò la verzura,\
La smorta natura\
Di nuovo animò.