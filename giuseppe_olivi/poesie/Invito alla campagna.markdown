---
layout: poesia
title: Invito alla campagna
pretitle: A NICILIO E PILIADE

---


Lasciam compagni amati\
Le cure alla città:\
Andiam tra i boschi e i prati\
Le aurette a respirar di libertà.\
\
Là n'offrirà Natura\
Dolce aura, amico ciel,\
Amabile verzura\
E fiorellini su tremante stel.\
\
La rosa e la giunchiglia\
Negli orti germogliò;\
La fragola vermiglia\
Spontanea ne' boschetti pullulò.\
\
Fanciulli la cogliete\
Con più sicura man;\
No l'angue non temete;\
All'innocenza ogni timore è van.\
\
Vedrem le farfallette\
Tra i scherzi dell'amor\
Lambir le molli erbette,\
Inseguirsi e posare in grembo al fior.\
\
E il provvido consiglio\
Dell'uccellina che va\
Portando l'esca al figlio\
I nostri attenti sguardi alletterà.\
\
O uccelli non tremate,\
Che non v'insidia no\
D'un innocente Vate\
L'innocua mano che oltreggiar non può.\
\
Ad un sensibil core\
E' la pietà così\
come rugiada al fiore\
Ch'apre il candido seno al nuovo dì.\
\
Dei doni di Natura\
Contento ognun farà,\
E l'amistà più pura\
A colmare ogni ben tra noi verrà.\
\
Di lauri in un boschetto \
Uniti federem;\
Se un ramoscello eletto\
Ci caderà sul crine esulterem.\
\
Allora ignoto incanto\
Ci sforzerà gentil\
A vicendevol canto,\
Voi colti canterete, e Livio umil[<sup>*</sup>](#nota1).\
Fors'anche gli arboscelli\
Scossi vedrò esultar,\
E taciti gli augelli\
Stender tra i rami il collo ad ascoltar.\
\
Le vaghe pastorelle\
Ci passeran vicin\
Nel ricondur le agnelle,\
Volentieri allungando il lor cammin.\
\
Se arrossiran per via\
Ci piaceranno più,\
E il nostro canto sia\
Rivolto a celebrar la gioventù,\
\
La gioventù c'or viene\
Natura ad abbellir,\
E scorrer per le vene\
Fa la gioja novella ed il desir.\
\
Nelle tranquille sere\
Mentre la luna appar,\
Ci gioverà vedere\
Dalla sponda il ruscello scintillar.\
\
E l'usignuolo intanto\
Dal seno manderà\
Trilli di molle canto\
Dolce spirante amore e voluttà.\
\
La cara coi sospiri\
Risponderà al cantor,\
E in eccheggianti giri\
Ripeterà il boschetto amor amor.\
\
Nel taciturno orrore\
Io gioirò così\
Come se canta amore\
Nicillo che ad Irene il sen ferì.\
\
La vezzosetta Irene\
Ch'ora da lui lontan\
Geme fra dolci pene,\
Vorria dirgli che pena, e'l brama invan.\
\
Che un vigil Argo austero\
Tutto esplorando va;\
Nè fa, ma teme il vero,\
Che il suo caro Nicillo in cor le sta.\
\
Nicillo accorto intanto\
Finge altri affetti in se....\
Ah! tergi, o bella, il pianto,\
Sì, ti conforta, Irene, ei pensa a te.\
\
E io sia dell'Adria in riva,\
O tra' boschi a gioir,\
Tu sei l'amabil Diva\
Del suo secreto e tacito sospir.



<div class="poesia-nota" id="nota1">* Livio è l'Olivi stesso.</div>